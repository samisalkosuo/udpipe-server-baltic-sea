Lietuva – oficialiai vadinama Lietuvos Respublika (LR; Lietuva) – yra demokratinė respublika Baltijos
 jūros pietrytinėje pakrantėje. Dalinama į penkis regionus ir apima 65 300 km² plotą. 
 Nuo 2004 m. Lietuva yra viena iš Europos Sąjungos valstybių įeinant į Šengeno erdvę, 
 kurioje nėra pasienio kontrolės. Nuo 2015 m. valstybė priklauso Euro zonai. 
 Šalis ribojasi su Latvija (sausumos sienos ilgis – 588 km, jūros siena – 22 km), 
 Baltarusija (sienos ilgis – 677 km), Lenkija (sienos ilgis – 104 km), 
 Rusija (Kaliningrado sritis; sausumos sienos ilgis – 255 km, Kuršių mariomis – 18 km, 
 jūra – 22 km). Baltijos jūros pakrantės ilgis – 90,66 km. Lietuvos – Baltarusijos ir 
 Lietuvos – Rusijos Federacijos siena yra ir Europos Sąjungos siena. 
 Lietuvos ekonominė zona Baltijos jūroje (vakaruose) siekia Švedijos ekonominę zoną. 
 Didžiausias šalies miestas yra sostinė Vilnius. 
 Kiti didieji miestai: Kaunas, Klaipėda, Šiauliai, Panevėžys.

Lietuvos vardas pirmą kartą minimas 1009 m. Kvedlinburgo analuose, kuomet aprašoma 
misionieriaus Brunono Kverfurtiečio mirtis Rusijos ir Lietuvos pasienyje. 
Nuo XIII amžiaus valstybė žinoma Europoje. 1251 m. jos valdovas didysis kunigaikštis
Mindaugas apkrikštija šalį, o 1253 m. liepos 6 d. karūnuojasi pirmuoju Lietuvos karaliumi. 
Po dešimties metų karalius nužudomas ir valstybė vėl grįžta į pagonybę. 
XIV amžiuje valdžioje įsigali Gediminaičių dinastija ir valstybė sėkmingai plečia 
ne tik savo teritorijas, bet ir įtaką regione. 
Į Lietuvos Didžiąją Kunigaikštystę tuo metu įeina ir dabartinės Baltarusijos ir 
Ukrainos teritorijos, dalis Lenkijos ir Rusijos žemių. Siekiant dar labiau plėsti 
įtaką sudaroma sąjunga su Lenkijos karalyste 1569 m. Liubline. 
Taip sukuriama Abiejų Tautų Respublika. Ji gyvavo daugiau nei 200 metų, kol kaimyninės 
šalys Rusija, Austrija ir Prūsija 1795 m. galutinai pasidalijo jos teritoriją. 
Lietuvos teritorija atiteko Rusijos imperijai ir nepriklausomybę atkūrė 
1918 m. vasario 16 d. Antrojo pasaulinio karo metais šalis vėl buvo okupuota 
SSRS ir Vokietijos, po ko karo liko SSRS sudėtyje. 1990 m. kovo 11 d. Lietuva 
paskelbė atkurianti visišką valstybės suverenitetą.